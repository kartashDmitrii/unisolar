<section class="privacy container">
    <p>Нещодавно мій знайомий, який працює в одній з найбільших компаній в Україні (за версією Forbes) розповів історію,
        що одній із компаній структури у Німеччині нещодавно прийшла вимога-попередження про те, що правила Privacy
        Policy та Terms and Conditions на веб-сайті… завеликі і містять забагато непотрібної інформації, і що їх треба
        спростити.</p>
    <p>Цей випадок дуже добре характеризує ті зміни підходів до підготовки юридичних документів для користувачів і
        споживачів, які несе із собою GDPR, тому що всі найсуворіші правила GDPR взяті саме з німецького законодавства
        про захист персональних даних. На мене як юристку, яка старається складати свої шедеври документів у вишуканих
        юридичних словосполуках, отримання такого повідомлення означало б негайний переддепресивний стан з
        екзистенційними питаннями, нащо я потрібна, якщо один з моїх найкращих зразків юридичного тексту визнали ні на
        що не придатним. Однак зараз я переконуюся, що відмова від gobbledygook — це насправді дуже велике поле для
        роботи і вдосконалення майстерності юридичної мови юриста.</p>
    <p>Якщо вертатися від лірики, то хоч юристи, що писали GDPR, не дотрималися своєї ж поради, і документ вийшов
        справжнім gobbledygook, він справді прямо вказує, що згідно з принципом прозорості, будь-яка інформація у
        політиках приватності має бути точною, легкодоступною та зрозумілою, тобто написаною зрозумілою та простою
        мовою.</p>
    <p>Крім того, GDPR заохочує візуалізацію правил обробки даних. Тобто можна зображати свою Політику приватності
        у вигляді відеоролика чи коміксу, і це буде вважатися крутим рішенням (і трішки дорожчим також).</p>
</section>